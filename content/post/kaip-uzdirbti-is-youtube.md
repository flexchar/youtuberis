+++
title               = "Kaip uždirbti iš YouTube"
date 				= "2018-04-05T22:18:46+02:00"

url					= ""
slug                = "kaip-uzdirbti-is-youtube"
disqus_identifier   = "1522959526"

draft				= true
comments 			= false

kategorijos         = ["straipsniai"]
temos      	        = ["uzdarbis", "youtube", "internete", "reklama"]

images              = [
    "https://res.cloudinary.com/youtuberis/image/upload/c_fill,g_west,h_721,q_auto:good,w_1492/v1523379911/artem-bali-590545-unsplash.jpg"
]
+++

Ko gero ne vienas iš mūsų girdėjo, kad iš YouTube galima gauti pinigų, o kai kurie dar ir kokius turtus susikrauna. Tačiau kaip viskas iš tikrųjų veikia? Iš kur pajamos?

<!--more-->

## Iš kur ateina pinigai

Visų pirma, iš kur kojos dygsta. Ogi labai paprasta - iš reklamos. Ko gero bežiūrėdamas Tapino _Laikykitės Ten_ ar besijuokdamas iš Justino juokelių _Kituose pasikalbėjimuose_ pastebėjai, kad pačioje įdomiausioje vietoje prasideda reklama. Dažniausiai ją galima praleisti po 5 sekundžių, tačiau būna atvejų, kai tenka luktelti ir ilgėliau (6s, 15s.) O jei naršai kompiuteryje, dar gali pastebėti blokelį dešiniajame kampe ir/ar stačiakampį įrašo peržiūros lango apačioje. Žodžiu, reklamos per akis. Bet pastaroji ir yra pagrindinis pajamų šaltinis turinio kūrėjams.

{{% figure src="https://res.cloudinary.com/youtuberis/image/upload/q_auto/v1523439084/ad_example.jpg" title="reklamos pavyzdžiai kompiutery" alt="reklamos pavyzdžiai kompiutery" %}}

## Reklamos eko-sistema

Jei vis dar miglota, štai tau pavyzdys. Sporto salė X paskelbė akciją "atrodyk šiltai, jauskis gerai", 100 dienų treniruočių programa paruošti tave vasaros sezonui. Problema, kad apie tai beveik niekas nežino. Sprendimas - reklama. Todėl marketingo specialistė Karolina Google AdWords platformoje paleido reklamos kampanija. Kaip tikslinę auditoriją ji pasirinko jaunimą, kalbantį aprangos tema.

> Google AdWords - tai Google reklamuotojų tinklas, leidžiantis privatiems asmenims ir kompanijoms reklamuotis jų reklamos tinkle.

Monika kuria vlogus ir juos talpina YouTube kanale. Atkeliavus naujai pavasario drabužių kolekcijai, ji įsigijo naują palaidinę ir pasidalino savo nuomonę naujausiame vloge. Ji dalyvauja YouTube partnerystės programoje, ir kaip programos dalis YouTube rodo skelbimus t.y. reklamas jos vaizdo įrašuose. Google AdSense (integruota su YouTube platforma) parenka tuo metu brangiausią ir aktualiausią skelbimą, kuris šiuo atveju yra sporto salės reklama, ir jį atvaizduoja žiūrovams. Kai Emilija, viena iš prenumeratorių, ar Tomas, tiesiog užklydęs interneto vaikis, peržiūri vaizdo įrašą, YouTube už tai moka dalį pajamų nuo reklamos savikainos.

> Google AdSense - tai Google programa, leidžianti turinio kūrėjams, svetainių autoriams skelbti Google reklamas ir už tai gauti pajamų. Kadangi YouTube yra Google produktas, platforma jau yra integruota ir papildomai (apart Google AdSense paskyros atidarymo) daryti nereikia. AdSense šiuo atveju yra naudojama tik vykdyti mokėjimus.

Taigi taip sporto salės skelbimas pasiekia žiūrovą, o YouTube kanalo savininkas už tai gauna 55% pajamų nuo reklamos kainos. Likusieji 45% keliauja Google į kišenę.

## Kiek YouTube moka už peržiūras

Tai vienas dažniausiai man užduodamų klausimų. Pirmiausiai labai svarbu suprasti, kad YouTube **nemoka** už peržiūras. Uždarbis skaičiuojamas pagal reklamų parodymą ir paspaudimus.

Ir visai realu, kad už vieną peržiūrą gali prikapsėti vos vienas dešimtadalis cento. Tačiau gali atnešti net ir eurą, jeigu buvo parodyta pilna reklama, žiūrovas dar ant jos paspaudė ir gal net įsigijo produktą. Ką tuo noriu pasakyti? Ogi tai, kad nėra fiksuoto modelio. Viskas dinamiška ir pilnai priklauso nuo žiūrovo, kuris arba bus labai pelningas, arba priešingai - blokuos reklamą ir bus _nemokamas_.

Visgi, algebroje yra toks dalykas kaip vidurkis. Tad **vidutiniškai** per tūkstantį peržiūrų YouTube moka apie vieną eurą. Bet, atmink, tai ypač abstraktu ir priklauso nuo daugelio faktorių kaip sezono, reklamos blokavimos ir t.t.

## Sunkus darbas ar hobis

Pakalbėjom apie finansus, bet visų svarbiausia yra tavo turinys. Be jo nebus žiūrovo, o jei nebus kam _žiūrėti_ reklamų, nebus ir saldaus uždarbio. Reikia kurti filmukus, įdomius vaizdo įrašus, juos montuoti, talpinti. Tada pasitenkinti vos keliomis peržiūromis, galbūt priimti pirmus neigiamus komentarus. Tai gali būti dideliu iššūkiu, ypač jei mąstai tik apie uždarbį ir visa motyvacija tik dėl greitų pinigų. 

Daug girdime kaip kiti turtus iš YouTube kraunasi, bet tiesa tokia, kad tokių yra vienetai. Platformoje tūkstančiai autorių, jei ne milijonai, dauguma talpina vaizdo įrašus ir nori greitų pinigų. Realybė tokia, kad konkurencija milžiniška, ir, jeigu tu nesugebėsi pasiūlyti kažko unikalaus, šansai, kad viskas, ką matysi, tai vos kelios kapeikos. Nesuprask manęs blogai, tikrai nenoriu tavęs atkalbėti, bet svarbu **daryti** tai, **kas patinka**, ir dar bonus - daryti tai gerai. 

Geriausia, kai turinio kūrimas yra tavo hobis. Pavyzdžiui, tu mėgsti žaisti kompiuteriu - tai filmuok kaip žaidi, kurk žaidimo patarimus. Patinka keliauti, montuok aplankytų vietų filmukus. Aš mokykloje prasidėjus neorganinei chemijai labai susidomėjau įvairiais eksperimentais. Kurie kartu su po ranka buvusia kamera pagimdė mano pirmąjį eksperimentinės chemijos kanalą. Gaila, jau anapilin iškeliavūsį. Tačiau kūrybos metu, nors tie keli eurai buvo smagu uždirbti, man išties patiko gaminti deguonį, oksiduoti natrį ar tirpinti foliją ir nereikėjo ieškoti motyvacijos pajamų ataskaitos skaičiukuose.

## Ar verta

Esu pilnai įsitikinęs, kad tai priklauso nuo tavęs. Todėl padarykime mini testą.

* Ar tavo hobis, tau įdomi veikla gali būti pateikta kaip video? Žaidimai, DIY gidai, kaip padaryti pamokos, kelionės ir pan.
* Ar domina filmavimas ir ar nebijai kameros?
* Ar sėdėti valandą (-as) prie montažo būtų įdomu?
* Ar savęs paskelbimas viešajame internete skamba kaip tu?
* Ar nebijai atmetimo, neigiamų komentarų?
* Ar uždarbis NĖRA pagrindinis tavo motyvatorius?

Jeigu į šiuos klausimus jautiesi galinti (-is) atsakyti taip, tada - TAIP. Priešingu atveju, galbūt ši veikla nėra ar netaps tavo arkliuku. Man chemijos eksperimentų kanalas buvo pati pradžia. Su kiekvienu video, tiek tobulėjau montažo srity, tiek plėtojau YouTube _pasaulio_ žinias. Ir nors turtuoliu netapau, žinios bei patirtis, kurią įgavau, yra n kartų vertingesnė už bet kokią valiutą ir tai mane džiugina. Ši svetainė, pavyzdžiui, yra vienas to rezultatų.

## Pabandyti visada galima

Galų gale kodėl gi nepabandžius. Tai nekainuoja, per galvą irgi niekas neduos. Beto ir šios svetainės tikslas yra padėti tau tobulėti YouTube medijos pasaulyje. O vėliau pats ar pati paragavus galėsi nuspręsti, kiek naudos, iš to mano mini testuko, buvo.

Mąstai kitaip? Padiskutuokime!